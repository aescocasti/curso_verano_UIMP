Que los pleytos non deuen ser destoruados por bozes nin por bueltasLos pleytos non deuen seer destoruados por bozes nin por bueltas mas el alcalde deue mandar ser a una parte aquellos que non an pleyto ⁊ aquellos cuyo es el pleyto deuen seer solamientre ⁊ el alcalde si quisiere tomar conssigo algunos que oyan el pleyto con el o con quien se conseie puede lo fazer si quisiere et si non quisiere non dexe ninguno trabaiarse en el pleyto por aiudar a la una de las partes ⁊ destoruar a la otra et si alguno non lo quisiere dexar de ayudar a alguna de las partes pues que ge lo deffendiere el alcalde peche x sueldos d oro al alcalde mismo ⁊ aquel sea echado fuera del iuyzio abiltadamientre
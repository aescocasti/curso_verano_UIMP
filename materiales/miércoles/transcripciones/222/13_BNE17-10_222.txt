Que los pleitos non deuen seer destoruados por bozes nin por bueltasLos pleitos non deuen seer destoruados por bozes nin por bueltas mas el alcalde deue mandar seer a una parte aquellos que non an pleitos et aquellos cuyo es el pleito deuen seer antel solamientre ⁊ el acallde si quisiere tomar consigo algunos que oyan el pleito con el o con quien se conseie puede lo façer si quisiere et si non quisiere non dexe a nenguno trabaiarse del pleito por ayudar el una de las partes ⁊ destoruar el otra et si alguno no lo quisiere dexar de façer por el alcallde o si non se quisiere guyar por su mandado o non quisiere dexar de ayudar alguna de las partes pues que ie lo defendiere el alcallde peche dieç sueldos doro al alcalde mismo ⁊ aquel sea echado del juyçio abiltadamientre